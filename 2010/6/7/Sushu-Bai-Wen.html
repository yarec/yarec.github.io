<!DOCTYPE html>
<html lang="en">
<head>
	<meta charset="utf-8"/>
    
    
    
    <title>素书白文 | 软轶-SofTidy.com</title>

	<!-- Mobile viewport optimisation -->
	<meta name="viewport" content="width=device-width, initial-scale=1.0">

    <meta name="Keywords" content="素书白文" />
    <meta name="Description" content="" />
    <meta name="robots" content="index, follow" />
    <meta name="googlebot" content="index, follow" />

	<link href="/css/flexible-grids.css" rel="stylesheet" type="text/css"/>
	<link href="/css/screen/screen_index.css" rel="stylesheet" type="text/css"/>
	<link href="/js/toTop.css" rel="stylesheet" type="text/css"/>
	<!--[if lte IE 7]>
	<link href="css/yaml/core/iehacks.css" rel="stylesheet" type="text/css" />
	<![endif]-->

	<!--[if lt IE 9]>
	<script src="http://html5shim.googlecode.com/svn/trunk/html5.js"></script>
	<![endif]-->

</head>
<body>




<div id="left" class="mid-menu-left"></div>

<nav id="nav">
    <div id="nav_inner">
        <ul >
            <li>
                <a href="/">HOME</a>
            </li>
            <li>
                <a href="/tag">Tag↓</a>
                <ul>
                    <li><a href="/list">All</a></li>
                    <li><a href="/res">Res</a></li>
                    
                    <li><a href="/tag/Tool">工具</a></li>
                    
                    <li><a href="/tag/Miscellaneous">杂项</a></li>
                    
                    <li><a href="/tag/Programming">编程</a></li>
                    
                    <li><a href="/tag/Tai-Chi">太极</a></li>
                    
                </ul>
            </li>
            <li><a href="/plus">Plus</a></li>
            <li><a href="/about">About</a></li>
            <li>
                <form action="http://google.com/search" method="get" accept-charset="utf-8">
                    <input class="ym-searchfield" type="search" name="q" placeholder="Search..." />
                    <input type="hidden" name="q" value="site:softidy.com">
                </form>
            </li>
        </ul>
    </div>
</nav>

<div id="main">
    <div class="ym-wrapper">
        <div class="ym-wbox">
            <section class="ym-grid linearize-level-1">
                <article class="arc" aid="">
    2010-06-07
    <center><h3>素书白文</h3><br></center> 
    <div class="ym-gbox-left ym-clearfix inner" >
        <p style="text-align: left; "> </p><p>原始章第一</p><p style="margin-left: 40px; ">夫道、德、仁、义、礼，五者一体也。</p><p style="margin-left: 40px; ">道者，人之所蹈，使万物不知其所由。德者，人之所得，使万物各得其所欲。仁者，人之所亲，有慈惠恻隐之心，以遂其生成。义者，人之所宜，赏善罚恶，以立功立事。礼者，人之所履，夙兴夜寐，以成人伦之序。</p><p style="margin-left: 40px; ">夫欲为人之本，不可无一焉。</p><p style="margin-left: 40px; ">贤人君子，明于盛衰之道，通乎成败之数；审乎治乱之势，达乎去就之理。故潜居抱道以待其时。</p><p style="margin-left: 40px; ">若时至而行，则能极人臣之位；得机而动，则能成绝代之功。如其不遇，没身而已。是以其道足高，而明重于后代。</p><p>正道章第二</p><p style="margin-left: 40px; ">德足以怀远，信足以一异，义足以得众。才足以鉴古，明足以照下，此人之俊也。</p><p style="margin-left: 40px; ">行足以为仪表，智足以决嫌疑。信可以使守约，廉可以使分财，此人之豪也。</p><p style="margin-left: 40px; ">守职而不废，处义而不回，见嫌而不茍免，见利而不茍得，此人之杰也。</p><p>求人之志章第三</p><p style="margin-left: 40px; ">绝嗜禁欲，所以除累；抑非损恶，所以让过。贬酒阙色，所以无污；</p><p style="margin-left: 40px; ">避嫌远疑，所以不误。博学切问，所以广知；高行微言，所以修身。</p><p style="margin-left: 40px; ">恭俭谦约，所以自守；深计远虑，所以不穷。亲仁友直，所以扶颠；</p><p style="margin-left: 40px; ">近恕笃行，所以接人；任材使能，所以济物；瘅恶斥谗，所以止乱；</p><p style="margin-left: 40px; ">推古验今，所以不惑；先揆后度，所以应卒。设变致权，所以解结；</p><p style="margin-left: 40px; ">括囊顺会，所以无咎。橛橛梗梗，所以立功；孜孜淑淑，所以保终。</p><p>本德宗道章第四</p><p style="margin-left: 40px; ">夫志心笃行之术：‘长莫长于博谋，安莫安于忍辱；先莫先于修德，乐莫乐于好善，神莫神于至诚，明莫明于体物，吉莫吉于知足。苦莫苦于多愿，悲莫悲于精散，病莫病于无常，短莫短于苟得，幽莫幽于贪鄙，孤莫孤于自恃，危莫危于任疑，败莫败于多私。’</p><p>遵义章第五</p><p style="margin-left: 40px; ">以明示下者闇，有过不知者蔽，迷而不返者惑，以言取怨者祸。令与心乖者废，后令缪前者毁。怒而无威者犯，好众辱人者殃；戮辱所任者危，慢其所敬者凶。</p><p style="margin-left: 40px; ">貌合心离者孤，亲谗远忠者亡。近色远贤者惛，女谒公行者乱，私人以官者浮。凌下取胜者侵，名不胜实者耗。</p><p style="margin-left: 40px; ">略己而责人者不治，自厚而薄人者弃废。以过弃功者损，群下外异者沦，既用不任者疏。行赏吝色者沮，多许少与者怨，既迎而拒者乖。</p><p style="margin-left: 40px; ">薄施厚望者不报，贵而忘贱者不久，念旧而弃新功者凶。用人不得正者殆，强用人者不畜，为人择官者乱，失其所强者弱。决策于不仁者险，阴计外泄者败，厚敛薄施者凋。战士贫游士富者衰。货赂公行者昧。</p><p style="margin-left: 40px; ">闻善忽略，记过不忘者暴。所任不可信，所信不可任者浊。牧人以德者集，绳人以刑者散。小功不赏，则大功不立；小怨不赦，则大怨必生。赏不服人，罚不甘心者叛。赏及无功，罚及无罪者酷。听谗而美，闻谏而仇者亡。能有其有者安，贪人之有者残。</p><p>安礼章第六</p><p style="margin-left: 40px; ">怨在不舍小过，患在不豫定谋。福在积善，祸在积恶。饥在贱农，寒在惰织。安在得人，危在失事；富在迎来，贫在弃时。</p><p style="margin-left: 40px; ">上无常操，下多疑心；轻上生罪，侮下无亲。近臣不重，远臣轻之。</p><p style="margin-left: 40px; ">自疑不信人，自信不疑人；枉士无正友，曲上无直下。危国无贤人，乱政无善人。</p><p style="margin-left: 40px; ">爱人深者求贤急，乐得贤者养人厚；国将霸者士皆归，邦将亡者贤先避。地薄者大物不产，水浅者大鱼不游；树秃者大禽不栖，林疏者大兽不居。山峭者崩，泽满者溢。</p><p style="margin-left: 40px; ">弃玉抱石者盲，羊质虎皮者柔。衣不举领者倒，走不视地者颠。柱弱者屋坏，辅弱者国倾。足寒伤心，民怨伤国。山将崩者，下先隳；国将衰者，民先弊。根枯枝朽，民困国残。与覆车同轨者倾，与亡国同事者灭。见已生者，慎将生；恶其迹者，须避之。</p><p style="margin-left: 40px; ">畏危者安，畏亡者存。夫人之所行：有道则吉，无道则凶。</p><p style="margin-left: 40px; ">务善策者，无恶事；无远虑者，有近忧。同志相得，同仁相忧，同恶相党，同爱相求，同美相妒，同智相谋，同贵相害，同利相忌，同声相应，同气相感，同类相依，同义相亲，同难相济，同道相成，同艺相规，同巧相胜，此乃数之所得，不可与理违。</p><p style="margin-left: 40px; ">释己而教人者逆，正己而化人者顺。逆者难从，顺者易行；难从则乱，易行则理。</p><p style="margin-left: 40px; ">如此理身、理家、理国可也。</p><p class="MsoNormal" align="left" style="mso-margin-top-alt:auto;mso-margin-bottom-alt:&ampn;auto;margin-left:30.0pt;text-align:left;line-height:115%;mso-pagination:widow-orphan;&ampn;background:white"> </p>
    </div>
</article>

            </section>
        </div>

        
    </div>
</div>

<footer>
	<div class="ym-wrapper">
        <div class="ym-grid ">
            <div class="ym-g20 ym-gl"> | </div>
            <div class="ym-g60 ym-gl"> 
                <div class="ym-wbox">
                    <h4><var>links:</var></h4>
                    <tt>
                        <ul>
                            <li><a href="http://blog.sina.com.cn/u/1310483170">太极之春</a></li>
                            <li><a href="http://codingmatch.me">敲代码的火柴</a></li>
                            <li><a href="http://xingyun8.cn/">幸运吧</a></li>
                            <li><a href="http://www.onheart.cn/">解心博阁</a></li>
                            <li><a href="http://www.yinwang.org/">当然我在扯淡</a></li>
                            <li><a href="http://coolshell.cn/">酷壳</a></li>
                        </ul>
                    </tt>
                </div>
            </div>
            <div class="ym-g20 ym-gl"> | </div>
        </div>
    </div>
</footer>

</body>
</html>
<script src="/js/jquery.js"></script>
<script src="/js/toTop.js"></script>
<script src="/js/softidy.js"></script>
<link href="/syntaxhighlighter/styles/shThemeEclipse.css" rel="stylesheet" type="text/css" />
<script src="/syntaxhighlighter/scripts/shCore.js" type="text/javascript"></script>
<script src="/syntaxhighlighter/scripts/shAutoloader.js" type="text/javascript"></script>

<script type="text/javascript">
    var _bdhmProtocol = (("https:" == document.location.protocol) ? " https://" : " http://");
    document.write(unescape("%3Cscript src='" + _bdhmProtocol + "hm.baidu.com/h.js%3Fa9274a07fa6cefb9c0c78eecb4d777b7' type='text/javascript'%3E%3C/script%3E"));
</script>
